1 Для дириґетна хору. На „Лілеї“. Свідоцтво. Псалом Асафів.
2 Пастирю ізраїлів, послухай же, Ти, що провадиш, немов ту отару, Йосипа, що на Херувимах сидиш, появися
3 перед обличчям Єфрема, і Веніямина, і Манасії! Пробуди Свою силу, і прийди, щоб спасти нас!
4 Боже, приверни нас, і хай засяє обличчя Твоє, й ми спасемось!
5 Господи, Боже Саваоте, доки будеш Ти гніватися на молитву народу Свого?
6 Ти вчинив був, що їли вони слізний хліб, і їх напоїв Ти сльозами великої міри...
7 Ти нас положив суперечкою нашим сусідам, і насміхаються з нас неприятелі наші...
8 Боже Саваоте, приверни нас, і хай засяє обличчя Твоє, й ми спасемось!
9 Виноградину Ти переніс із Єгипту, Ти вигнав народи й її посадив,
10 Ти випорожнив перед нею, і закоренила коріння своє, й переповнила край,
11 гори покрилися тінню її, а віття її Божі кедри,
12 аж до моря галузки її посилаєш, а парості її до ріки!
13 Але нащо вилім зробив Ти в горожі її, і всі нищать її, хто проходить дорогою?
14 Гризе її вепр лісовий, і звірина польова виїдає її!
15 Боже Саваоте, вернися ж, споглянь із небес і побач, і відвідай цього виноградника,
16 і охорони його, якого насадила правиця Твоя, і галузку, яку Ти для Себе зміцнив!
17 В огні виноградина спалена, відтята, гинуть від свару обличчя Твого,
18 нехай буде рука Твоя над мужем Твоєї правиці, на людському сині, якого зміцнив Ти Собі!
19 А ми не відступимо від Тебе, Ти нас оживиш, і ми будемо ім’я Твоє кликати!
20 Господи, Боже Саваоте, приверни нас, і хай засяє обличчя Твоє, й ми спасемось!

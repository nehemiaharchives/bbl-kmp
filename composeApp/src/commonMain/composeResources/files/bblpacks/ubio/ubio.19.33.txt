1 Давидів, коли він удавав був причинного перед Авімелехом, що вигнав його, і той пішов.
2 Я благословлятиму Господа кожного часу, хвала Йому завсіди в устах моїх!
3 Душа моя буде хвалитися Господом, хай це почують слухняні, і нехай звеселяться!
4 Зо мною звеличуйте Господа, і підносьте ім’я Його разом!
5 Шукав я був Господа, і Він озвався до мене, і від усіх небезпек мене визволив.
6 Приглядайтесь до Нього й засяєте, і не посоромляться ваші обличчя!
7 Цей убогий взивав, і Господь його вислухав, і від усіх його бід його визволив.
8 Ангол Господній табором стає кругом тих, хто боїться його, і визволює їх.
9 Скуштуйте й побачте, який добрий Господь, блаженна людина, що надію на Нього кладе!
10 Бійтеся Господа, всі святії Його, бо ті, що бояться Його, недостатку не мають!
11 Левчуки бідні й голодні, а ті, хто пошукує Господа, недостатку не чують в усьому добрі.
12 Ходіть, діти, послухайте мене, страху Господнього я вас навчу!
13 Хто та людина, що хоче життя, що любить дні довгі, щоб бачити добро?
14 Свого язика бережи від лихого, а уста свої від говорення підступу.
15 Відступися від злого і добре чини, миру шукай і женися за ним!
16 Очі Господні на праведних, уші ж Його на їхній зойк,
17 Господнє лице на злочинців, щоб винищити їхню пам’ять з землі.
18 Коли праведні кличуть, то їх чує Господь, і з усіх утисків їхніх визволює їх.
19 Господь зламаносердим близький, і впокорених духом спасає.
20 Багато лихого для праведного, та його визволяє Господь з них усіх:
21 Він пильнує всі кості його, із них жодна не зламається!
22 Зло безбожному смерть заподіє, і винними будуть усі, хто ненавидить праведного.
23 Господь визволить душу рабів Своїх, і винні не будуть усі, хто вдається до Нього!
